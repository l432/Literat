Рецензована робота "ЗМЕНШЕННЯ РЕКОМБІНАЦІЙНИХ ВТРАТ У ДИФУЗІЙНИХ ПРИПОВЕРХНЕВИХ ЕМІТТЕРНИХ ШАРАХ
ФОТОЧУТЛИВИХ КРЕМНІЄВИХ СТРУКТУР N+-P- P+" присвячена розв'язку проблеми збільшення ефективності реальних сонячних елементів.
Безумовна актуальність роботи зумовлюється, з одного боку, тим, що фотовольтаїка вважається найбільш перспективною технологією відновлювальної  енергетика. Зокрема, згідно зі звітами Міжнародного агентства з енергетики, загальна встановлена потужність фотоелектричних систем прогнозовано має збільшитися до 1,826 ТВт до 2026 року та до 14,5 ТВт до 2050 року.
З іншого боку, переважна більшість вже встановлених фотоелектричних систем та тих, що будуть введені у експлуатацію найближчим часом, виготовлені на базі кремнію.
В роботі вдало поєднуються результати експериментальних досліджень та моделювання. Результати достатньо простих експериментальних вимірювань (вольт-амперні характеристики, спектральні характеристики струму короткого замикання) супроводжуються глибоким теоретичним аналізом, що дозволяє отримати інформацію про цілу низку важливих характеристик сонячних елементів.
Отримані результати показують можливість значного підвищення короткохвильової та порогової чутливостей кремнієвих дифузійно-польових структур внаслідок незначної зміни технологічного процесу - викоистання додаткової термообробки в середовищі HCl.
Представлено результати досліджень впливу параметрів термообробки на остаточні характеристики структур, що дозволяє у подальшому свідомо та передбачувано змінювати технологічну карту промислових процесів. Проаналізовано фізичні причини виявлених ефектів.


Подібне поєднання глибоко аналізу фізичних процесів та можливості практичного застосування отриманих результатів свідчить, на мою думку, про доцільність публікації даної роботи у "Українському фізичному журналі".

Незважаючи на загальну позитивну оцінку роботи, дозволю висловити певні зауваження.
1. Враховуючи велику кількість зразків у кожній з дослідних груп (8-10 штук), можливо доречним було б представити результати статистичної обробки отриманих результатів, а не лише діапазон значень, як це зроблено, наприклад, а табл.1
2. В результаті моделювання зроблено висновок про зменшення швидкості поверхневої
рекомбінації на фронтальній поверхні на два порядки і пояснено причини даного явища. Проте, як випливає з табл.2, має спостерігатися і зменшення швидкості поверхневої рекомбінації на тильній поверхні (на порядок, з 10000 до 1000). Причинам та наслідкам цього ефекту в роботі достатньої уваги не приділено.
3. На рис.2 у підпису вертикальної осі напевно варто додати напис, про те що відкладено і коефіцієнт поглинання (для кривої 3), а також одиниці вимірювання (%)
4.На ст.7 сказано, що "Залежності Ir(Vr) груп зразків 0, 1, 3, мають сублінійний характер і зростаючі значення
еквівалентного шунтуючого опору, а групи 2 – надлінійний". Проте з даних рис.4 швидше можна говорити про те, що характер залежностей зразків групи 1 вирізняється від інших, а не групи 2, як сказано в тексті.
5. У таблиці 3, на мій погляд, не вистачає рядка на самому початку, який би містив слова "Шунтуючий опір, Ом". 





